# Om generalforsamlinger

Hvem bestemmer i Badebakken borettslag?

[Borettslagsloven][brl7-1] sier: Generalforsamlingen har øverste myndighet i
borettslaget.

[brl7-1]: <https://lovdata.no/lov/2003-06-06-39/%C2%A77-1>

Det skal holdes minst en generalforsamling hvert år, der alle andelseiere har
rett til å avgi sin stemme i de saker som legges frem. Generalforsamlingen er
regulert gjennom
[kapittel 7 i loven om borettslag][brl7-1] og [borettslagets vedtekter § 9][v9].

[v9]: <https://badebakken.no/s/vedtekter#9>

## Ordinær generalforsamling / årsmøte

Ordinær generalforsamling, eller årsmøte som det kalles av USBL, holdes må
holdes en gang i året, og i vårt borettslag er tradisjonen å holde den sent på
våren/forsommeren. [Loven krever][brl7-4] at den avholdes innen utgangen av
juni.

[brl7-4]: <https://lovdata.no/lov/2003-06-06-39/%C2%A77-4>

Det er selvsagt ingen plikt til å møte opp, men andelseiere som ikke deltar
eller avgir en fullmakt har dermed heller ingen innflytelse på styringen av
borettslaget. De siste årene har vi hatt ganske godt oppmøte på
generalforsamling. Husk at dette er en god anledning til å bli kjent med andre
beboere!

I vårt borettslag er det 82 andeler. 6 av andelene er eid av [samme
andelseier][brl7-10], Oslo kommune, så til sammen vil det være maksimalt 77
stemmeberettigede når det avholdes generalforsamling ifølge borettslagsloven.
Det er mange i borettslaget som har [sameie i andel i borettslaget][brl5-2], og
de må bli enige seg i mellom før de avgir stemme.

[brl7-10]: <https://lovdata.no/lov/2003-06-06-39/%C2%A77-10>
[brl5-2]: <https://lovdata.no/lov/2003-06-06-39/%C2%A75-2>

Dersom du ikke har mulighet for å delta, kan du gi fullmakt til noen andre. En
andelseier [kan kun ha en fullmakt fra én annen andelseier][brl7-3]. Du må gi
tydelig tegn til møteleder dersom du forlater generalforsamlingen slik at
stemmetallet kan oppdateres.

[brl7-3]: <https://lovdata.no/lov/2003-06-06-39/%C2%A77-3>

Årsregnskap avlegges alltid på generalforsamling, og er en viktig del av
innkallingen. Styret leverer også en årsrapport som forteller om arbeidet som er
gjort i løpet av året.

På slutten av generalforsamlingen er det valg. Det normale er at det er valg
annet hvert år på styreleder og en eller to styremedlemmer. Året etter er det
valg av to eller tre vanlige styremedlemmer. Hvert år velges det to
varamedlemmer og to personer til å sitte i valgkomiteen.

## Ekstraordinær generalforsamling

[Loven sier][brl7-5] at styret kan når som helst kalle inn til en ekstraordinær
generalforsamling. Dette gjøres typisk dersom styreleder må gå av, eller dersom
borettslaget trenger avgjørelser som bør tas av alle beboerne i fellesskap. I
noen tilfeller er styret lovpålagt å gjøre dette, f.eks. ved opptak av
fellesgjeld eller salg av eiendom.

[brl7-5]: <https://lovdata.no/lov/2003-06-06-39/%C2%A77-5>

Revisor kan også kalle inn til ekstraordinær generalforsamling, la oss håpe vi
slipper dette, for det er ikke noe godt tegn.

Dersom 10% (minst 8 andelseiere i vårt borettslag) av andelseierne krever det,
og har saker de vil ta opp, kan det også kalles inn til forsamling. Dette vil i
normale situasjoner være unødvendig, gitt styret kan gjøre innkallelsen på vegne
av beboere som ber om det, dersom styret mener det vil være hensiktsmessig.

## Varsling om generalforsamling

Før hver ordinære generalforsamling vil det først henges opp oppslag om at
andelseiere kan komme med saker som skal behandles av generalforsamlingen. Dette
kan være alt fra forslag til nytt sykkelskur, til endring av vedtekter eller
ordensregler.

Det kan være lurt å kontakte styret på forhånd dersom du lurer på hvordan du
skal gå frem. Ved mindre saker, som ikke gjelder regelendringer, kan det hende
at styret vil være enig med beboer og vedta dette på ordinært styremøte dersom
dette er mulig. Dette sparer beboerne for tid på generalforsamlingen. Andre
forslag kan kreve at styret jobber en del med sin innstilling, og kanskje til og
med må hente inn ekstern hjelp.

## Innkalling til generalforsamling

Alle andelseiere i borettslaget vil få skriftlig innkalling til
generalforsamlinger i vårt borettslag. Det settes også opp oppslag og
kunngjøringer på hjemmesiden vår. Det kan i tillegg komme en påminnelse rett før
via tekstmelding. Husk at når innkallingen kommer er det for sent å komme med
forslag til nye saker, se avsnittet over.

I de aller fleste tilfeller er det lurt å snakke med styreleder og
styremedlemmer dersom man har noe på hjertet før generalforsamlingen, slik at
ting kan avklares på forhånd, særlig dersom det kan være noe som vil føre til
lang debatt. Et eksempel er at styret kan ha kommet med uheldige eller
utilstrekkelige formuleringer i forslag til vedtak, og disse vil styret gjerne
ha tilbakemelding på umiddelbart, slik at avviklingen av generalforsamlingen
blir raskere og bedre.

Man har normalt litt tid på seg fra innkallelsen kommer til generalforsamlingen
holdes, så les innkallelsen med en gang den kommer i postkassa og notér ned ting
du vil ta opp med styret. Som nevnt: Ikke nøl med å ta kontakt så fort som
mulig.

## Møtet

Styret vil alltid være til stede i fellesrommet i god tid før
generalforsamlingen begynner, og jo flere som kommer og registrerer seg før
møtet starter, jo raskere kommer generalforsamlingen i gang, og jo større er
sjansene for at man kan rekke den fotballkampen på teve man har lyst å nå.

Det hjelper å vite hva andels / leilighetsnummeret er, men dersom du ikke vet
det, så holder det lenge å fortelle hvilken adresse, etasje og leilighet man bor
i, f.eks. Maridalsveien 236, H0502. Dette nummeret skal stå i dørkarmen på
inngangsdøren og på postkassen.

## Vedtak på generalforsamlinger

Det er best om du leser om dette i vedtektene og i [borettslagsloven][brl7-11],
men generelt er det slik at det stort sett kreves alminnelig flertall for de
fleste saker. Vedtektsendringer må vedtas med to tredjedels flertall, det
gjelder også for opptak av gjeld.

[brl7-11]: <https://lovdata.no/lov/2003-06-06-39/%C2%A77-11>

Generalforsamlingen kan bare gjøre vedtak innenfor lovens rammer og er også
begrenset av kontrakt med boligbyggelaget (USBL). Dette betyr at
generalforsamlingsvedtak ikke nødvendigvis er juridisk gyldige, uansett hvor
stort flertall de er vedtatt med. Tilknytning til USBL kan f.eks. ikke sies opp
uten at USBL godkjenner det. Borettslagsloven og andre norske lover spesifiserer
mange ting som ikke borettslaget kan vedta seg bort fra.

## Les mer

- [Arkiv over generalforsamlinger](https://badebakken.no/informasjon/dokumentarkiv/arkiv-over-generalforsamlinger/)
- [Borettslagets vedtekter](https://badebakken.no/for-beboere/vedtekter-og-regler/)
- [Lov om burettslag](https://lovdata.no/dokument/NL/lov/2003-06-06-39) (Lovdata, åpner i nytt vindu)
- [Hvordan er det å bo i borettslag](https://usbl.no/for-deg/a-bo-i-borettslag) (USBL, åpner i nytt vindu)
